Published: 3.5.2017
Title: Recept na propagáciu alternatívnej medicíny
Menu: Propagácia alternatívnej medicíny
Cathegory: Generally
Description: Satiricky o tom ako písať články pre alternatívnu medicínu.
---

# Recept na propagáciu alternatívnej medicíny

Neviete dokázať že vitamín [B17](https://www.badatel.net/vitamin-b17-najvacsi-utajeny-pripad-v-celej-historii-rakoviny/), pitie priemyselného [bielidla](http://www.uvzsr.sk/docs/info/hv/stanovisko_MMS.pdf) či moču panny 
lieči všetky druhy rakoviny 1000-krát účinnejšie ako chemoterapia a chcete ho predávať? Nevadí, stačí na to pár jednoduchých krokov.

Vypusťte mnoho v podstate rovnakých článkov, v ktorých treba skritizovať Frama Firmy a lekárov s tým, že im ide len o zisky a udržovať ľudí chorých. Plus spomenúť, že neliečia príčinu (napríklad antibiotikami).

Ďalšou veľmi dôležitou zložkou je zamieňanie niečoho, o čom si ľudia myslia, že je pravda napríklad "treba sa veľa hýbať" a "zdravo stravovať" (pretože to lekári nikdy nehovoria).
Potom čitatelia povedia, že "na tom článku niečo je" a nebudú ho pokladať za úplnú blbosť, lebo má niečo čo je "pravda". A do toho zamontovať meno ruského profesora, nie je dôležité aby bol profesor, alebo aby existoval.

Následne treba krátko spomenúť produkt, teda ten skutočný liek na rakovinu, ktorý sa snažia farmaceutické firmy utajiť, lebo by prišli o zisky. Treba zdôrazniť, že je bez nežiaducich účinkov
(vracanie a kruté hnačky značia, že to je len krásna [detoxikácia](https://www.aktuality.sk/clanok/450432/sokujuce-pokusy-na-detoch-rodicia-podavaju-nebezpecnu-zieravinu-ako-liek-aj-babatkam/), vracanie po chemoterapii značí že je to jed!).
Pridať k tomu pár náhodných slov z vedeckého slovníka, bez ohľadu na to, čo znamenajú (prídavné meno _kvantový_ je mimoriadne obľúbené).

Na záver ešte dojímavý príbeh ako sa s tým niekto vyliečil, hlavne uviesť meno, aby to vyzeralo osobne. Alebo spomenúť, 
že touto metódou sa vyliečilo už desiatky/stovky/tisíce ľudí na celom svete (najlepší dôkaz o tom je youtube video s chlapíkom, ktorý ich videl na vlastné oči).

Niekde je potrebné ešte zakomponovať slová ako _biznis_, _utajovaný_, _prírodné_ a podobné.

To, že sa takýchto článkov rozšíri veľa, má za následok relativizáciu pravdy.  Hoci nejde dokázať, že daný produkt funguje, tak skutočná liečba (chirurgická  + nukleárna + chemoterapia) sa stane len jedna z mnohých,
ktoré tvrdia, že fungujú. Namiesto faktov stačí len podrývanie a démonizovanie nepriateľa,
vytvorenie rozhodovacej paralýzy, zahltenie informáciami a emóciami. A ak sa niekto pokúsi kritizovať daný produkt, je to len útok Farma Firiem, ktorým ide o  zisk (to ide aj potravinárskym firmám).

PS.: V zátvorkách je sarkazmus.
